---
layout: default
title: "מדרגות מס הכנסה"
description: "אז איך בפועל יחושב מס הכנסה? ולמה חלק מהציבור משוכנע שהמיסים נמוכים בעוד ששני העשירונים העליונים כורעים תחת נטל המס"
date: 2024-11-01 10:47:00 +0300
tags: payslip
permalink: /post/:title/
---
**תאריך פרסום:** 22/01/2023

**תאריך עדכון:** 01/11/2024

כמו שהזכרתי ב[פוסט הקודם](../נקודות-זיכוי-ממס-הכנסה/), פוליטיקאים לרוב יבטיחו למעמד הביניים "עדכון מדרגות מס הכנסה" ובמקום זה יחלקו נקודות זיכוי ממס הכנסה. בפוסט הזה אנסה להסביר איך עובדות מדרגות מס ההכנסה, ולמה עדכון המדרגות יכול או להקל על כולם או "לדפוק" עשירים, אבל לא יכול לעזור "רק" לשכבת הביניים. בואו נתחיל.

## מדרגות מס הכנסה לשכירים - 2024
נכון לשנת 2024, מדרגות מס הכנסה (לחודש) לשכירים הן ([לוח עזר מס הכנסה](https://www.gov.il/BlobFolder/generalpage/income-tax-monthly-deductions-booklet/he/generalInformation_income-tax-monthly-deductions-booklet_monthly-deductions-booklet-2024.pdf)):
* עד ל-7,010 ש"ח - **10%**
* 7,011 ש"ח עד 10,060 ש"ח - **14%**
* 10,061 ש"ח עד 16,150 ש"ח - **20%**
* 16,151 ש"ח עד 22,440 ש"ח - **31%**
* 22,441 ש"ח עד 46,690 ש"ח - **35%**
* 46,691 ומעלה* - **47%**
כמו שאפשר לראות, המדרגות התחתונות אכן נמוכות יחסית ואילו המדרגות שמעליהן כבר הרבה יותר משמעותיות, גם ברוחב המדרגה (טווח השכר) וגם בגובה (כמה מס נשלם).

### מנגנון עדכון מדרגות מס הכנסה
על פניו, מדרגות מס ההכנסה מתעדכנות בכל שנה בהתאם למדד המחירים לצרכן. לשם כך משרד האוצר מפרסם את לוח העזר השנתי, פרסום שלרוב מתבצע באיחור וקורה שבועיים לתוך שנת המס עצמה... אולם,  במקרי קיצון כמו מלחמות, מגפות וכדומה (תכל'ס, כל שנה שנייה מאז 2019) הממשלה תעדיף להקפיא את ההצמדה למדד בתקווה שהצעד יתפס בתור "דבר טכני" ולא בתור "העלאת מיסוי". זאת למרות שאי-הצמדה למדד משמעותה מיסוי אפקטיבי בשיעור עליית המדד, מדד אשר עולה בצורה מרשימה החל משנת 2023. דבר דומה קורה גם עם נקודות זיכוי למס, דמי ביטוח לאומי ויתר הפרמטרים המבוססים על המדד או על השכר הממוצע במשק.

לשואלים, כן, במהלך מגפת הקורונה הממשלה "הקפיאה את השכר הממוצע במשק" על ידי מתן הנחייה לביטוח לאומי שלא לעדכן את המספר הרשמי (שעלה מלאכותית בעקבות הוצאה לחל"ת של עובדים במשכורות נמוכות). בצורה זו נמנעה המדינה מהעלאה (מלאכותית) של משכורות וסעיפי מיסוי המוצמדים לשכר הממוצע במשק. על פי התכנון המסתמן לתקציב 2025, דבר דומה עלול להיעשות גם הפעם, ואולי אף לטווח שנים גדול אף יותר.

### *הערת שוליים
אפקטיבית יש מדרגות נוספות, כפי שניתן לקרוא בפוסט על [חוק הנטו הקבוע](../חוק-הנטו-הקבוע/), וכמו שגם אפשר לראות בגרף הבא המתאר כמה אגורות נטו ישארו לנו מכל שקל נוסף ברוטו:

<img style="display: block; margin: auto;"
src="/assets/images/ברוטו_לנטו.png" alt="אגורות נטו על כל שקל העלאה ברוטו (שכירים) - 2023" title="אגורות נטו על כל שקל העלאה ברוטו (שכירים) - 2023">
<p style="text-align: center;">
איור 1: גרף של האגורות נטו על כל שקל העלאה ברוטו (שכירים) - 2023
</p>

כפי שניתן לראות בגרף שלמעלה, בפועל ישנם לא מעט דברים המשפיעים על הנטו שלנו בתלוש, ועל כך נרחיב בפוסטים הבאים.

## משמעות מדרגות המס
אז איך זה עובד? בואו נדמיין מדינה שבה עובד המשתכר 30K בחודש נדרש לשחק במשחק מחשב ולהגיע לרמה 30. לצורך הדוגמא אשתמש במשחק פוקימון. המדינה שהמצאנו לא מעוניינת בכסף והמס יהיה הזמן שהלך לאיבוד בלשחק במשחק.

כמו בכל משחק, רמת הקושי עולה ככל שנתקדם ועל כן בהתחלה קל לעלות בין הרמות ועם הזמן רמת הקושי עולה ונדרשת השקעה גדולה יותר. לדוגמא, כדי לעלות מרמה 5 לרמה 6 נדרשות 2 דקות, אבל בין רמות 20 ו-21 עלינו כבר כמה דרגות קושי ונדרשות כבר 17 דקות. כבר אפשר לראות למה מתחילים יגידו שהמשחק "קל" בזמן ששחקנים ברמות הגבוהות יחרקו שיניים בין רמה לרמה.

ואכן, מתכנני המשחק ישבו וראו שעובדי מעמד הביניים פורשים מהמשחק באמצע כי רמות 20-30 קשות מדי ואף אחד לא נשאר מספיק זמן כדי להגיע לרמות 40 או 50. על כן, החליטו לעדכן את דרגות הקושי. במקום 17 דקות בין רמה לרמה במדרגה של 20-30, הוחלט לרדת ל-14 דקות. כלומר, 3 דקות חסכון לכל רמה ובמצטבר החסכון לעובד בשכר 26K הוא 18 דקות (6 פעמים הנחה של 3 דקות).

אבל, למרבה ההפתעה, עובדים במשכורת 32K הרוויחו **יותר**. כדי להגיע לרמה 40 הם השלימו את כל הרמות 20-30 ולכן קיבלו 10 פעמים את ההנחה: 30 דקות מול 18 של מעמד הביניים. אופס, זו לא הייתה כוונת המתכננים. איך יוכלו "להעניש" חזרה את שחקני הרמות הגבוהות כדי שמעמד הביניים לא יקטר שזו למעשה הטבת עשירים?

אפשר היה לתקן את זה על ידי העלאת רמת הקושי ברמות 30-40 בשביל האיזון. אבל, בדוגמא שלמעלה לעובד יש רק 2 רמות במדרגה הזו (30-32) ואם נכביד עליה יותר מדי העובדים ברמות 40-50 יחטפו את **כל** ההעלאה ויצאו לרחובות עם קלשונות ולפידים.

**מסקנה:** עדכון מדרגות מס הכנסה לשכבה מסויימת תמיד יקל על **כל** השכבות שמעליה.

## שכר מינימום
אם נחזור למשחק הפוקימון, נראה קווי דימיון נוספים בין המשחק לבין מס הכנסה. בתחילת המשחק אנחנו מקבלים פוקימון התחלתי ברמה 5 (ולא ברמה 0). הפלא ופלא, 5,300 ש"ח זהו גם [שכר המינימום](https://www.kolzchut.org.il/he/%D7%A9%D7%9B%D7%A8_%D7%9E%D7%99%D7%A0%D7%99%D7%9E%D7%95%D7%9D) נכון לשנת 2024 והרי ידוע שמס הכנסה מחושב רק החל משכר המינימום. אז זהו, שלא.

מדרגת מס ההכנסה המינימאלית היא 10% מס **על כל שקל מתחת ל-7,010 ש"ח**. למרות האמונה הרווחת, אין שום קשר ישיר בין שכר המינימום למדרגות מס הכנסה... אוקיי, אז למה עובדי שכר מינימום לא משלמים מס הכנסה?

שלל זיכויי מס, נקודות הזיכוי למשל, הם אלו שיגרמו לכך שתושב ישראל שמשתכר שכר מינימום לא ישלם מס הכנסה (חישוב לפי שנת 2023):
* 10% על שכר של 5,300 ש"ח - סכום לתשלום של 530 ש"ח
* 2.25 נק' זיכוי (תושב ישראל) בשווי 235 ש"ח לנקודה יתנו לנו "מגן מס" של 528.75 ש"ח
* שורה תחתונה: 1.25 ש"ח שנדרש לשלם למס הכנסה

רגע, אז מס הכנסה פשוט מוותרים על זה כי זה כסף קטן? פחחחחח, הלוואי. כפי שהזכרנו בפוסט הקודם, בנוסף לנק' הזיכוי ישנו זיכוי מס נוסף שקשור להפרשה שלנו לפנסיה והוא זה שסוגר את השארית של 1.25 שקלים. על כך בהרחבה בפוסט העוסק ב[הפרשות הפנסיה וזיכוי המס החבוי](../על-פנסיה-וזיכוי-המס-החבוי/).

## סיכום
מקווה שהצלחתי להעביר איך עובדות מדרגות מס הכנסה, ולמה "ריווח המדרגות" יכול אולי להקל על מעמד הביניים אבל הוא יקל עוד יותר על העשירונים העליונים. בפוסטים הבאים נצלול קצת יותר ל"מס עשירים" ונענה על השאלה "אם מס הכנסה המקסימאלי הוא באזור 50% למה אני מאבדת 60 אגורות מס על כל שקל העלאה בשכר?" ([חוק הנטו הקבוע](../חוק-הנטו-הקבוע/)).

* לפוסט הבא בסדרה: [חוק הנטו הקבוע](../חוק-הנטו-הקבוע/).
* לפוסט הקודם בסדרה: [נקודות זיכוי ממס הכנסה](../נקודות-זיכוי-ממס-הכנסה/).
