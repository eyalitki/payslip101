---
layout: default
title: דברי פתיחה
date: 2023-07-14 12:30:00 +0200
permalink: /about/
---

**תאריך פרסום:** 16/01/2023


אחרי שנים של ניסיונות כושלים יותר ופחות לפענח מה כתוב בתלוש השכר שלי, נסיונות השוואה בין השורה התחתונה של הצעות שכר שונות שקיבלתי או ניסיונות להבין מיסוי על מניות, הגעתי למסקנה שחסרים לי הכלים הדרושים למשימות האלה. כל מחשבון באינטרנט החזיר לי תוצאה שונה על כמה יראה השכר שלי נטו בהינתן הצעת שכר ברוטו, וכשכבר קיבלתי תלוש שכר הוא כלל המון סעיפים שנראו כמו סינית.


בעוד אנשים סביבי ידעו לתרום מידע על חלק מהסעיפים, נראה היה שרוב האנשים התרגלו למצב הזה שבו אנחנו עובדים קשה כל חודש אבל לא מבינים כמה מזה נראה בבנק בסוף או איך קוראים את התלוש שקיבלנו מהעבודה. שאלות כמו "מה זה בכלל אומר שקיבלנו נקודות זיכוי ממס על ילד נוסף?", "כמה ההטבה הזו שווה לנו?" נשארו ללא מענה. הרבה פרטים כלכליים שמשפיעים על השגרה שלנו לא נלמדים בבית הספר ורובנו פשוט נוותר על להשלים אותם מאוחר יותר.


אז החלטתי להרים את הכפפה ובשנים האחרונות יצרתי טבלאות לחישוב כל סעיפי תלוש השכר ושיתפתי אותן בהדרגה בין חברים. אחרי כ-5 שנים שהתבניות הוכיחו את עצמן לעשרות אנשים במדרגות שכר שונות, הגיע הזמן לשתף אותן, ואת הידע שצברתי בתהליך, עם הציבור הרחב.


להלן לינק לטבלאות פומביות לחישוב **כל** סעיפי תלוש השכר לשכירים (ברוטו לנטו, מס הכנסה, ביטוח לאומי, תנאים סוציאליים, הכל), מחולקות לפי כל שנת מס החל משנת 2018: [לינק](https://drive.google.com/drive/folders/1JZmJg2pkD97mQ_fJOBcbuyMOiO_fFsCr?usp=sharing).


בבלוג הזה אעבור נושא-נושא במטרה להראות שהשד לא כזה נורא ושמדובר בנושאים פשוטים שאין סיבה שלא נבין. המטרה היא הנגשה לציבור של הידע הכלכלי על מיסוי והכנסות במטרה לסייע לנו לקבל החלטות חכמות על הכסף שעבדנו קשה כדי להרוויח. על הדרך, נכסה לא מעט אנומליות מיסוי שקיימות במדינה, בתקווה (האופטימית להחריד) שיבוא יום והמחוקק יתפנה לתקן את העיוותים הללו.


