---
layout: default
title: "מענקי מניות לעובדים - סעיף 102"
description: "מבוא למיסוי על מענקי מניות וסעיף 102. סעיף זה משמש כתבנית להגדרת מיסוי מסלולי ההענקות השונים"
date:   2023-03-14 19:30:00 +0200
tags: stocks
permalink: /post/:title/
---
**תאריך פרסום:** 14/03/2023

אחרי שה[פוסט הקודם](../סיכום_תלוש_השכר) חתם את סדרת הפוסטים על תלוש השכר, הגיע הזמן לעבור לחלק הבא: מיסוי מענקי מניות לעובדים (כדוגמאת [RSU](../מענקי-מניות-לעובדים-rsu) ו-[ESPP](../מענקי-מניות-לעובדים-espp)). עבור עובדי ההיי-טק, בנוסף למשכורת החודשית (ו/או בונוס שנתי כזה או אחר) ישנו מרכיב שכר נוסף שעשוי לעיתים להגיע ליותר מההכנסה בתלוש המשכורת: מענקי מניות.


בעוד שעל תלוש השכר נהוג להתבדח שהוא כולל הרבה סעיפים ולכן לאנשים קשה לפענח מה כתוב בו, המצב במענקי המניות הוא גם משמח יותר אך בו זמנית גם מעציב:
* יש משמעותית פחות פרטים לזכור בנוגע למענקי מניות - על פניו הם אמורים להיות קלים יותר להבנה
* רוב מוחלט מהעובדים לא מבין איך מענקי המניות, והמיסוי עליהם, עובדים בפועל

בעוד שבתלוש השכר אין לנו הרבה שליטה על הסעיפים השונים, בנוגע למניות בפירוש יש לנו מה לעשות עם הידע שנצבור. החלטות כמו "מתי כדאי לי למכור את המניות שקיבלתי כדי לשלם מס מופחת?", "מה השווי של מענק המניות שקיבלתי?"או אפילו "האם עדיף לי לקבל העלאה בתלוש השכר או לקבל מענק מניות במקומה?".


בסדרת הפוסטים הבאה אנסה להציג את סוגי מענקי המניות הקיימים יחד עם הסבר על קביעת המחוקק בנוגע למיסוי שלהם וכמו תמיד נזכיר גם אנומליות שנובעות מחוסר תשומת לב / חוסר הבנה של המחוקק בעת ניסוח החוקים. קריאה מהנה.


**הערה:** איני רואה חשבון ואין לראות באמור משום ייעוץ פיננסי כזה או אחר. בעוד שאני מנסה כמיטב יכולתי להבהיר את החוק ולתת כללי אצבע אל מול המקרה הנפוץ, לבדיקה מעמיקה של מענקי המניות האישיים שלכם אני יותר מממליץ להיוועץ עם אנשי מקצוע.


## מיסוי מניות - הקדמה
לפני שנתחיל לצלול לפרטי חוק זה או אחר, חשבתי שכדאי שנתחיל מהסבר בסיסי למה בכלל יש מיסוי שונה למניות (מיסוי רווחי הון) אל מול שכר עבודה (מס הכנסה). הסבר זה חשוב בעיקר משום שהמחוקק לא מנמק את הרציונל לסעיף חקיקה זה או אחר ולכן לפעמים קשה לפענח מה בכלל ניסה המחוקק להשיג.


### הכנסת עבודה (הכנסה פירותית)
ההכנסה הראשית שלנו מעבודה / עיסוק במקצוע. מסיבה שאינה ברורה לי, במונחי ראיית החשבון נהוג לקרוא לה גם "הכנסה פירותית" מה שמגדיר רף כניסה למי שמנסה לפענח מה כתוב במדריכים כאלו ואחרים ברשת.


הגדרה זו עוזרת לנו להבין למה ספורטאים משלמים מס הכנסה על זכיות בתחרויות: זהו המקצוע בו הם עוסקים. זה יראה קצת מוזר אם זכייה שכזו בתחרות תסווג תחת מיסוי זכיות כמו זכיות בתוכניות ריאליטי או הגרלות פיס.


**חריגים:**
* מיסוי על זכייה בפרס נובל או פרס ישראל - לא בדיוק ברור תחת איזו הגדרה החליט המחוקק לפטור ממיסוי את זוכי פרס נובל, אך ההסבר הנפוץ הוא כי "לגישת רשות המסים זוכים אלה אינם "פועלים" לשם השגת הפרס. לעומת זאת, המשתתפים בתחרויות ריאליטי, פועלים באופן אקטיבי לשם השגת הפרס, ולכן חייבים לכאורה במס מכוח סעיף 2א לפקודה" ([מקור](https://www.globes.co.il/news/article.aspx?did=1000545286)).
* מיסוי על זכיות ספורט באולימפיאדה ואליפויות עולם - מיסוי זכיות באולימפיאדה תחת מס הכנסה עורר גל ביקורת בציבור, ביחוד לאחר אולימפיאדת טוקיו 2020, ולכן בשנים האחרונות [הוגדרו סט תחרויות ספציפיות כחריגות ופטורות ממיסוי](https://www.ynet.co.il/economy/article/KZMDSAMIA). הפטור הוגדר רטרואקטיבית החל משנת 2021, ולכן למרות השם המטעה, הוא ככל הנראה חל על זוכי אולימפיאדת טוקיו 2020 (שנערכה בשנת 2021).

בהינתן שינוי החקיקה עבור ספורטאים ברמה הלאומית, ניתן היה לעדכן את החקיקה כדי לכסות בצורה מסודרת גם את פרס ישראל ופרס נובל ובכך להימנע ממחלוקות שעלו בעקבות פטור זה שאינו מעוגן בחקיקה (מקור). על הדרך אפשר היה להסדיר את הזכיות בתוכניות ריאליטי (נשמע כמו "מס זכיות") ואולי אף להבדיל ביניהן לסבבי ריאליטי VIP (בהם נמצאים אנשים אשר בבירור מחשיבים את התוכניות כחלק מעיסוקם במקצוע).


**שורה תחתונה:** ההכנסה ה**מרכזית** מעיסוק במקצוע שלנו מסווגת כ"הכנסת עבודה" ועליה נשלם מס הכנסה (+ ביטוח לאומי, מס בריאות ממלכתי וכו').


### רווחי הון
מדינת ישראל, כמו מדינות רבות אחרות בעולם, שואפת לתמרץ אותנו לקחת חלק במסחר בשוק ההון. הדרך העיקרית לתמרוץ זה נובעת מהגדרת מיסוי מופחת עבור רווחים בשוק ההון. נכון לשנת 2023, מדובר על מיסוי בשיעור של 25% על הרווח.


**חריגים:**
* מיסוי על רווח הון בכלים פיננסיים (למשל, קרן השתלמות מעל התקרה) מתקופה בה המיסוי היה נמוך יותר (15% או 20%) יגבה לפי המיסוי באותן השנים (הגיוני סה"כ).
* ישנם עדיין סעיפים על סוגי השקעות בהם המיסוי בשיעור מעט שונה: חברה בארץ אל מול חברה בחו"ל, דיבידנד מסוג זה או אחר וכו'.

לשם הפשטות, נניח להמשך סדרת פוסטים זו כי מיסוי רווחי הון הוא 25%, כפי שהוא מוגדר ברוב המקרים נכון לשנת 2023.


**שורה תחתונה:** המדינה מתמרצת אותנו לקחת חלק בשוק ההון ולכן מגדירה מיסוי מופחת: 25% אל מול מס הכנסה + ביטוח לאומי שמסוגלים להגיע עד 47%.


**הערה:** [מס יסף](../חוק-הנטו-הקבוע) (3% נוספים) מתווסף לשני סוגי ההכנסות ולכן בפועל המיסוי המקסימאלי הוא 28% על רווחי הון ו-50% על הכנסת עבודה.


אוקיי, עכשיו כשהבנו שהמדינה מתמרצת אותנו לסחור בשוק ההון, הגיע הזמן להבין איך יוגדר המיסוי למענקי מניות שנקבל מטעם המעסיק. הרי, אחרי הכל, כן מדובר בהכנסה מעבודה, אך לרוב לא מדובר בהכנסה ה**ראשית** שלנו מהמעסיק.


**הערת משנה:** לאחרונה החליט בית המשפט על פרשנות מיסוי חדשה בדבר מיסוי הכנסות מדיבידנדים וקישר בין עובדי ההיי-טק בחברה שמחלקת את הדיבידנד והמשקיעים באותה החברה ([מקור](https://www.geektime.co.il/employee-equals-investor-new-rule/)). פרשנויות שכאלו יכולות להוביל למחוזות רחוקים המטשטשים את הגבול (שגם כיום אינו ברור במיוחד) בין הכנסת עבודה למיסוי מניות שהתקבלו כחלק מחוזה ההעסקה. אחרי הכל, מה עוצר אותנו מלהגיע למצב בו בית המשפט ילך צעד נוסף קדימה ויתהה האם יש הבדל בין עובד "רגיל" לעובד שמרבית הכנסתו היא ממניות? הרי אז האם באמת יהיה צידוק למיסוי של 25% כאשר זו ההכנסה המרכזית של העובד?


לדעתי האישית, במקרים אלו עדיף שהשופט יחזיר את הכדור למחוקק להבהרת החוק, ביחוד במצב שלצערי נהוג כיום בו המחוקק אינו מתעד בחוק את הרציונל שהוביל לסעיפי החקיקה שאושרו בכנסת.


## סעיף 102 לפקודת מס הכנסה
[סעיף 102 לפקודת מס הכנסה](https://www.nevo.co.il/law_html/law01/255_001.htm#Seif172) דן בהקצאת מניות לעובדים. לפני שנעבור על הסעיפים השונים, חשוב להבהיר שלמרות הפחד של אנשים מהשפה המשפטית (או ניסוחים פתלתלים של עורכי דין באופן כללי) החוק עצמו **פשוט להחריד**. כדי להקל על הקריאה שלו, אני ממליץ על הטיפים הבאים:
* תתחילו בראש נקי - תשכחו את כל מה שהכרתם על מיסוי מניות, תקופת הבשלה או כל מונח אחר.
* כוונת המחוקק היא קריאת כיוון כללית - שווה לזכור מה ניסה המחוקק להשיג, אבל אל לנו להיצמד להגדרה זו יותר מדי כי אחרת חלק מהסעיפים יראו חסרי כל הגיון. הם אכן כאלו, אבל יותר חשוב להבין מה אושר בפועל מאשר מה רצה המחוקק להשיג והאם המטרה אכן הושגה בסופו של יום.
* חוק מנוסח כמו הוכחה מתמטית - יש לנו סט של הגדרות בסיס אליהן נתייחס כמשתנים במשוואה ולאט-לאט נתאר את הקשר ביניהם. הרחבות של החוק עשויות להחליף את משמעות המשתנים במקרים ספציפיים.

המחוקק הגדיר שלושה מסלולי מיסוי:
* מסלול באמצעות נאמן לפי רווח הון - מה שמוכר לרובנו - **מסלול הוני**
* מסלול באמצעות נאמן לפי הכנסה עבודה - מאוד לא נפוץ - **מסלול פירותי**
* מסלול ללא נאמן - מסלול החריגים

היות והמחוקק מגדיר סט תנאים להקצאת מניות באמצעות נאמן, היה הצורך להגדיר גם מסלול ללא נאמן אשר יכסה את ההגדרה החוקית עבור יתר המקרים. לכל צורך מעשי, זהו מקרה ה-"else" שמטפל בחריגים.


הקצאה באמצעות נאמן צריכה לעמוד בתנאים הבאים:
* הקצאת מניות של חברה מעבידה לעובד
* העובד אינו בעל שליטה במועד ההקצאה או בעקבותיה
* המניות, לרבות כל זכות המוקנית מכוחן, הופקדו במועד ההקצאה בידי נאמן, לפחות עד תום התקופה
* בירוקרטיה על הודעה X ימים מראש לפקיד שומה על מנת שיאשר את תוכנית ההקצאה

כלומר, מסלול ללא נאמן יכסה את המקרים שנשארו:
* נותני שירות עבורם לא מתקיימים יחסי עובד מעביד (דוגמא מפורסמת היא אומן הגרפיטי שנשכר לקשט את משרדי חברת פייסבוק - [לינק](https://www.businessinsider.com/graffiti-artist-painted-facebooks-first-office-now-worth-200-million-2015-6))
* בעלי שליטה בחברה

ככלל אצבע, ההכנסה מהמניות **במסלול ללא נאמן** מוגדרת כ**הכנסת עבודה** ולכן אנחנו נתעלם ממקרה זה בהמשך הפוסט. שימו לב שהמחוקק מבדיל בין בעל שליטה בחברה לבין עובד "רגיל" אולי בשל הנחת היסוד שעבור בעל שליטה בחברה המניות הן ממש הכנסת עבודה ולא רק חלק בנוסף למשכורת (ראו גבול מטושטש במקרה השפטי שהזכרנו למעלה).


אוקיי, אז נשארנו עם שני מסלולים, בשניהם יש "נאמן" ומוזכרת החזקה שלו ב"מניות" עד ל"תקופה" כלשהיא. בואו נעמיק עוד בהגדרות אלו, ועל ההטבות שנקבל באם תנאים אלו יתקיימו.


### מניה
הסעיף בחוק מגדיר בהמשך (באיחור קל) כי "מניה" היא הגדרה רחבה הכוללת בתוכה "מניה, לרבות זכות לרכישת מניה" כך שאין הבדל מעשי בין מניות לבין אופציות לרכישת מניות. לשם הפשטות, מעכשיו נזכור שקיים דבר שנקרא "אופציה" אבל נקרא לכל דבר "מניה".


### נאמן
מי שפקיד השומה אישר כנאמן לצורך סעיף זה, לרבות עובד. כן, על פניו אפשר לאשר כי עובד אחר בחברה יהיה נאמן המניות (בסיכוי סביר פקיד השומה לא יאשר את זה בחיים). בפועל, במקרים רבים נאמן המניות הוא שירות כדוגמאת פ [IBI Capital](https://www.ibi.co.il/solutions/capital/) (נפוץ בחלק מהחברות הישראליות), [ESOP מבית Excellence](https://www.xnes.co.il/esop/) (כנ"ל) או שירותים בין לאומיים כדוגמאת [schwab](https://international.schwab.com/) (נפוץ בחברות אמריקאיות) אשר לרוב יעזרו בשירות מקומי (ESOP למשל) עבור חישוב גביית המיסוי כאשר ישנו אירוע מס.


### מועד מימוש המניות
בהקצאת מניות באמצעות נאמן המועד מוגדר להיות מועד העברת המניה מהנאמן לעובד או מכירתה בידי הנאמן, לפי המוקדם מהשניים. הגדרה זו חשובה משום ש"תקופה" תמדד ביחס לאירוע זה.


### תום התקופה
* מסלול רווח הון - **תקופה של 24 חודשים** מיום שבו הוקצו המניות והופקדו בידי נאמן
* מסלול הכנסת עבודה – תקופה של 12 חודשים מיום שבו הוקצו המניות והופקדו בידי נאמן

ומכאן מגיע מספר הקסם של **שנתיים** שמוכר לרוב העובדים שמחכים שהמניות שלהם "יבשילו". חשוב לשים לב בהקשר זה (נרחיב על כך עוד בהמשך) כי התקופה מוגדרת בין שני האירועים הבאים:
* תחילת התקופה - "יום שבו הוקצו המניות והופקדו בידי הנאמן"
* תום התקופה - "מועד מימוש המניות"

בולט בהיעדרו האזכור ל"הבשלת המניות". נרחיב על כך עוד בפוסט הבא כאשר נסביר על מסלול הקצאת מניות מסוג RSU היות וזוהי נקודה בה נופלים עובדים רבים שמחכים "סתם" להבשלה של המניות שלהם כשהן כבר בפועל הבשילו.


### שווי ההטבה
התמורה או השווי במועד המימוש, בניכוי הוצאות שהוציא העובד ברכישת המניה (מתואמות מיום ההוצאה ועד למועד המימוש) וכן הוצאות שהוציא העובד בשל המכירה.
* אם מימשתי אופציה לקנות מנייה בשווי של 30 דולר, כשהיא שווה 50 דולר ומכרתי אותה מיד, אז יש לי שווי הטבה של 20 דולר.
* אם הוענקה לי (עלות קנייה של אפס) מנייה בשער של 100 דולר ומכרתי אותה ב-120 דולר, אז יש לי שווי הטבה שכולל את שני החלקים (קיבלתי מנייה ב-100 ומהמכירה עשיתי עוד 20). בהמשך נראה איך זה בא לידי ביטוי בתרגום למס.

**הערה:** אפשר לדון האם עמלות מסחר (קנייה ומכירה) נחשבות כהוצאות (על פניו נראה שכן בהינתן ניסוח החוק). בפועל, אני לא בטוח שהן מנוכות ככאלה בחישוב המיסים.


## הטבת המיסוי למענקי מניות
עד עכשיו סקרנו את המונחים השונים המוגדרים בחוק, הגיע הזמן לראות מה החוק מגדיר כאשר מתבצעת מכירת מניות לפי התנאים שציינו (במהלך התקופה או אחרי התקופה):
1. הכנסות של עובד מהקצאת מניות באמצעות נאמן **לא תחויב במס בעת ההקצאה**.
1. מסלול **הכנסת עבודה** - הכנסתו של העובד תוכר כ**הכנסה למס הכנסה**, לפי שווי ההטבה.
1. מסלול **רווח הון**:
  1. בהינתן מימוש **לפני** תום התקופה - הכנסתו של העובד תוכר כ**הכנסה למס הכנסה** לפי שווי ההטבה.
  1. בהינתן החזקה של המניות **עד תום התקופה** (לפחות) - הכנסתו של העובד תוכר כ**רווח הון** (מס של 25%) בסכום שווי ההטבה, בכפוף לעדכון שבסעיף הבא (כן, זה ממש הניסוח בחוק):
  1. בהינתן שהמניה רשומה למסחר בבורסה (או תהיה כזו תוך 90 יום ממועד ההקצאה) חלק שווי ההטבה בגובה ממוצע שווי המניות בתום **30 ימי מסחר** שקדמו להקצאה (בניכוי הוצאות) יחשב כהטבה לצורכי **מס הכנסה** ויתרת השווי (במידה ויש כזו) תוכר כרווח הון.

### אירוע מס
הענקת המניות **לא** נחשבת לאירוע מס. זאת בניגוד לארה"ב למשל בה חתימה על "קבלת" ההקצאה היא אירוע מס. דוגמא מפורסמת לאירוע מס מ"קבלת" הטבת מניות (ללא מכירה שלהן) היא המירוץ של אילון מאסק להשיג מספיק כסף כדי שיוכל לקבל הקצאת מניות נדיבה ביותר שהוענקה לו מהדירקטוריון של טסלה ([מקור](https://www.cnbc.com/2021/11/07/elon-musk-faces-a-15-billion-tax-bill-which-is-likely-the-real-reason-hes-selling-stock.html)).


בפועל, זה מסביר למה במערכות הממוחשבות של נאמן המניות מוצג לנו grant letter של הקצאת המניות ואנחנו נדרשים לאשר את הקבלה. לאזרחים ישראלים אין משמעות מיסוי לחתימה זו ומומלץ לחתום עליה כמה  שיותר מוקדם כדי שלא נשכח לעשות זאת אח"כ. לאזרחים אמריקאים למשל, מועד החתימה מגדיר אירוע מס ומכאן הסיבה שישנו "טקס" כזה.


### מסלול הכנסת עבודה
על פניו החוק לא מגדיר שום משמעות לתקופה בהינתן הקצאה שכזו - תמיד נמוסה לפי מס הכנסה. בניסיון להבין מה בכלל ההטבה במסלול הזה, מצאתי את ההסבר הבא ([מקור](https://www.bshcpa.co.il/%d7%9e%d7%99%d7%a1%d7%95%d7%99-%d7%90%d7%95%d7%a4%d7%a6%d7%99%d7%95%d7%aa-%d7%95%d7%9e%d7%a0%d7%99%d7%95%d7%aa-%d7%9c%d7%a2%d7%95%d7%91%d7%93%d7%99%d7%9d/)):
* מסלול זה מאפשר לחברה להעניק הטבה לעובד, אשר יחול עליה דחיית אירוע מס - מס רק במועד המימוש ולא במועד ההקצאה.
* המיסוי עדיין יהיה כהכנסת עבודה, אבל לעובד תהיה השפעה על מועד אירוע המס.
* ומה משמעות התקופה (12 חודשים) בהינתן שבכל מקרה מדובר על מס הכנסה? במקרה של מכירה לפני תום התקופה, העובד יחוייב במס הגבוה מבין:
  * המס שהיה חל במועד ההקצאה + ריבית והפרשי הצמדה ממועד ההקצאה ועד למועד המימוש
  * המס החל במועד המימוש

**תוספת שלי:** תחת ההנחה ששכרו של עובד עולה עם הזמן, כך גם המיסוי על שכר זה ועל כן כנראה שההבדל העיקרי פה (לעובד הממוצע) במקרה של מכירה מוקדמת הוא הריבית. אחרי הכל שיעור המס ממועד ההקצאה כנראה יהיה קטן או שווה לזה שבמועד המימוש.


בפועל, מעולם לא שמעתי על עובד שקיבל מניות במסלול זה והוא בעיקר אטרקטיבי לחברות אל מול מסלול הוני משום שהוא מאפשר לרשום חלק גדול יותר מהתהליך בתור הוצאה מוכרת של החברה.


### עדכון שווי ההטבה
לפני כמה סעיפים ההטבה הוגדרה בתור "התמורה או השווי במועד המימוש". אולם כעת, המחוקק מפרט מה משמעות ההטבה ומחלק אותה לשני חלקים:
* שווי המנייה במועד ההענקה - קרוב יחסית למונח Fair Market Value (FMV) באנגלית. ע"פ החוק הישראלי, השווי מוגדר בתור ממוצע שווי המנייה לתקופה מסויימת* (נרחיב על כך בהמשך) לפני ההענקה עצמה. שווי זה מוגדר כ**הכנסת עבודה** משום שזוהי למעשה "מתנה" מהמעסיק (ואין מתנות חינם).
* יתרת השווי - תחת ההנחה שבמהלך התקופה המנייה עלתה (נגיד מ-100 דולר ל-120 דולר למנייה) הרי שהעלייה (20 דולר במקרה שלנו) תמוסה בתור "רווח הון". הגיוני סה"כ.

### הפסד במועד המכירה
החלק האחרון מסביר מה קורה אם היה לנו "הפסד" במועד המכירה והאם ניתן לקזז אותו כהפסד מס רווח הון אל מול רווחים אחרים באותה שנת מס. לדוגמא: הוענקו לנו מניות בשווי של 100 דולר למנייה, אבל אחרי שנתיים מכרנו אותן ב-80 דולר למנייה (הבורסה נפלה).


במקרה שכזה בכלל **אין אירוע רווח הון** משום שנשלם רק מס הכנסה על שווי ההטבה (80 דולר למנייה) ואז לא ישאר שום "עודף" בשווי ההטבה (להיפך, כביכול הפסדנו הטבה פוטנציאלית של עוד 20 דולר למנייה) ולכן אין מה שיוכר כרווח הון.


בעוד ניסוח זה של המחוקק נשמע כמו ניסוח הגיוני שמכסה מקרי קצה (הטבה שלילית) הוא חוטא בהיותו **ספציפי מדי**. מיסוי רווחי הון דווקא מכיר בקונספט של "מגן מס" שמאפשר לנו לקזז הפסד אל מול רווח בתנאים מסויימים, כדי שנשלם מס רק על הרווח שנשאר לאחר הקיזוז. הגדרת המחוקק בסעיף זה מגדירה אירוע רווחי הון רק כאשר ישנו רווח (חיובי) ולמעשה שוללת לנו את מגן המס, זאת ללא הסבר ברור האם זו כוונת מכוון מצד המחוקק.


### שווי המנייה במועד ההענקה
כדי להימנע מקפיצות בשוק ההון, המחוקק הגדיר את שווי המנייה בתור ממוצע של תקופה מסויימת טרום הענקת המניות. הגיוני סה"כ. אבל, לא ברור האם מדובר בטעות סופרים או בחוסר הבנה של המחוקק את אופיו של שוק ההון, משום שהתקופה הוגדרה בתור "ממוצע שווי המניות בתום 30 **ימי מסחר** שקדמו להקצאה".


לא מדובר על חודש קלנדרי, אלא על 30 **ימי מסחר**. לא שונה בהרבה מהניסוח המטעה 28 ימי עסקים. בהינתן 5 ימי מסחר בשבוע רגיל, הרי שמדובר על 6 שבועות שהם למעשה חודש וחצי קלנדרי! וזאת עוד לפני שלקחנו בחשבון את יום הנשיאים, יום מרטין לות'ר קינג, יום הבנקאים ועוד השבתות מסחר בבורסה האמריקאית.


רק לשם המחשה, עבור מניית Microsoft והקצאה ב-12 למרץ 2023, נחשב ממוצע על פני חלון מסחר בתאריכים של 27 לינואר עד 10 למרץ ([מקור](https://www.nasdaq.com/market-activity/stocks/msft/historical)):
* שווי מנייה מבחינת מס הכנסה - 256.34 דולר
* שער מנייה בפועל בתום התקופה - 248.59 דולר
* שער מקסימאלי בחלון הזמנים - 272.17 דולר
* שער מינימאלי בחלון הזמנים - 242.71 דולר

30 ימי מסחר הם **נצח** במונחים של שוק ההון (חזרנו עד לסוף ינואר) והם משקפים תנודות גדולות אפילו בחברות ענק כמו Microsoft שנחשבת ליציבה יחסית. להלן גרף המנייה באותה התקופה:

<img style="display: block; margin: auto;"
src="/_images/msft_stock_price_example.png" alt="דוגמא לתנודתיות מנייה על פני 30 ימי מסחר" title="דוגמא לתנודתיות מנייה על פני 30 ימי מסחר">
<p style="text-align: center;">
איור 1: מניית חברת Microsoft על פני 30 ימי מסחר
</p>

הגרף חושב באמצעות האתר ה[בא](https://tradingeconomics.com/msft:us) ולצורך ההמחשה הוספתי לגרף את הקו הקרוב ביותר שהצלחתי לממוצע על פני 30 התקופה (החטאתי ב-4 סנט בגלל רזולוציית האתר ששרטט את הגרף).


במקום הגדרה מוזרה זו, יכול להיות שהיה עדיף להגדיר ממוצע ימי מסחר על פני חודש קלנדרי או 30 ימים, שתי הגדרות שקלות יותר לחישוב. בדוגמא זו, ממוצא חודש קלנדרי היה מגדיר שווי של 255.74 דולר המייצג הבדל זניח של 0.23% אבל היה הרבה יותר פשוט לחישוב.


בנוסף, בהינתן תנודיות המניות, היה יכול להיות נחמד מצד המחוקק לקחת בחשבון שער שהוא ה**נמוך** מבין שני השערים:
* ממוצע חלון ימי מסחר
* שווי המנייה ביום המסחר שקדם למועד ההענקה

הרי במקרה שהראנו למעלה, עובדי Microsoft יקבלו מניות בשווי מס ש**גבוה** ב-3.1% משווי המניה ביום ההענקה. יש הגיון בשימוש בממוצע כדי להגן על העובדים מקפיצה בבורסה יום לפני המועד הקובע, אבל אפשר היה ללכת לקראת העובדים ולהגן עליהם מממוצע שפוגע בהם במקרה של ירידה בבורסה טרם ההענקה. במקרה של הגרף למעלה אפשר לראות מגמת ירידה ברורה של המנייה ועדיין העובדים מתחילים בשער שהוא 3.1% **גבוה** יותר משער המנייה ביום ההענקה.


## סיכום
סעיף 102 לפקודת מס הכנסה מגדיר את המיסוי של הענקת מניות לעובדי החברה. הגדרה זו נועדה להגדיר את ההטבה שנותנת המדינה לעובדים במידה והם עונים על התנאים שהוגדרו כדי שהענקת המניות תכנס תחת ההגדרה הלוגית (לא מתועדת בחוק) של עידוד השתתפות במסחר בשוק ההון. הסעיף עצמו קצר יחסית ועל בסיסו מוגדרים מסלולי המיסוי למסלולי הענקת מניות שונים עליהם נרחיב בהמשך.


ככלל אצבע, המסלול הנפוץ הוא **הענקת מניות באמצעות נאמן במסלול הוני**, אשר מגדיר כי **אם נחכה לפחות 24 חודשים**, רווחי המניות (מעל שער ההענקה) ימוסו ב**מס מופחת של 25%** במקום להיות ממוסים כהכנסת עבודה.


בפוסטים הבאים נראה דוגמאות ספציפיות למסלולי הענקת מניות ([RSU](../מענקי-מניות-לעובדים-rsu) ו-[ESPP](../מענקי-מניות-לעובדים-espp)), ואיך הפשטות היחסית של סעיף 102 יכולה לפתור לא מעט אי הבנות שקיימות (לצערי) אצל הרבה מהעובדים בנוגע לתאריכים הקובעים בנוגע להבשלת המניות והמועד החל ממנו ניתן להינות מהטבת המס במכירתן.

* לפוסט הבא בסדרה: [מענקי מניות לעובדים - RSU](../מענקי-מניות-לעובדים-rsu).
* לפוסט הקודם: [תלוש השכר, עד לאגורה האחרונה](../סיכום_תלוש_השכר).

